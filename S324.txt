اس لئے یہ بدترین شکست پیپلزپارٹی کو اپنے ''میرٹ‘‘پر ہوئی ستانوے کے انتخابات میں اگرچہ پیپلزپارٹی کو شکست ہوئی، مگر ملک کے سب سے بڑے صوبے پنجاب میں دوسری جماعت وہی تھی، کہیں دور دور تک بھی تیسری جماعت کا خطرہ نظر نہیں آ رہا تھا، شکست اس لئے ہوئی تھی کہ بھٹو ووٹ بینک کا بڑا حصہ دل شکستہ ہو کر گھروں میں بیٹھا رہا، باہر نکلا ہی نہیں، جبکہ میاں نواز شریف نے اینٹی بھٹو ووٹ اکٹھا کر کے بڑی لہر پیدا کر لی مئی تیرہ کے انتخابات میں اس کے برعکس ایسا ہوا کہ پیپلزپارٹی کا ووٹ بینک باقاعدہ طور پر تحلیل ہوا اس کا بڑا حصہ پی پی پی چھوڑ کر تحریک انصاف کے ساتھ جا ملا لاہور اور سنٹرل پنجاب کے شہروں میں تو بہت جگہ یہ دیکھنے کو ملا کہ ایک خاندان جو چالیس سال سے پیپلزپارٹی کے ساتھ جڑا ہوا تھا، جو لوگ فخریہ کہتے تھے کہ ہمارا ووٹ بھٹو کی قبر کے لئے ہے، اسی خاندان کی نوجوان نسل عمران خان کے شخصی سحر میں گرفتار ہو کر تحریک انصاف کی طرف چلی گئی مجھے پیپلزپارٹی سے تعلق رکھنے والے کئی دوستوں نے کرب سے بتایا کہ 1970ء کے بعد پہلی بار ہمارے گھر سے ووٹ پیپلزپارٹی کے خلاف پڑا نوجوان بیٹے، بیٹیوں نے نہ صرف خود تحریک انصاف کو ووٹ ڈالا بلکہ اپنی مائوں کو بھی ساتھ ملا لیا بھٹو ووٹ بینک میں اتنا بڑا شگاف پہلی بار پڑا دلچسپ بات یہ ہے کہ پچھلے دو برسوں میں اس کمزوری کو دور کرنے، شگاف پر کرنے کی قطعی کوشش نہیں کی گئی پارٹی کی بدترین شکست کا سائنٹفک تجزیہ ہوا نہ ہی بچے کھچے دل برداشتہ کارکنوں کو ساتھ رکھنے کی تدبیر کی گئی یوں محسوس ہو رہا ہے کہ پارٹی قیادت نے ذہنی طور پرشکست تسلیم کرلی ہے، وہ پنجاب پر صبر کر چکی اور اب سندھ ہی ان کی واحد آپشن ہے، وہاں بھی زیادہ کوشش زیادہ سے زیادہ مال سمیٹنے کی ہے۔
