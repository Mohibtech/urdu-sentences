میاں صاحب خاصے ضعیف ہوچکے تھے، اس لئے وہ چاہتے بھی تو فعال نہیں رہ سکتے تھے، مگر جب تک ان میں سکت رہی، وہ نماز ادا کرنے منصورہ کی مسجد ہی میں آتے رہے آخری برسوں میں وہ اپنے بعد آنے والے امیر قاضی حسین احمد سے کچھ زیادہ خوش نہیں تھے، گاہے ان کی شان میں کچھ کلمات بھی ادا کر دیتے، مگر قاضی حسین احمد کی جانب سے کبھی کوئی جواب نہیںملا قاضی حسین احمد جب امارت کی ذمہ داریوں سے سبکدوش ہوئے تو اپنی افتاد طبع کے تحت ان سے غیر فعال نہ بیٹھا گیا انہوں نے اخبارات میںمضامین کا سلسلہ شروع کیا روس کے خلاف افغان جہاد کے اولین دنوں کی یادیں انہوں نے تازہ کیں اور بعض تاریخی ریکارڈز درست کئے میرا خیال ہے کہ شاید وہ اس طریقے سے اپنی یادداشتوں کو منضبط کرنا چاہتے تھے، ویسے زیادہ بہتر ہوتا کہ وہ جم کر اس پر کام کرتے اور اپنی خودنوشت مکمل کر لیتے قاضی صاحب نے اپنے ایک آدھ کالم میں جماعت کے حوالے سے بھی تیکھا تبصرہ کر ڈالا جو بعض جبینوں پر شکنوں کا باعث بنا قاضی حسین احمدنے ایک انٹیلکچوئل فورم بھی شروع کیا اور اس کے تحت بعض اہم سیمینار کرائے قاضی صاحب کے ذہین اورمتحرک صاحبزادے آصف لقمان قاضی کو چاہیے کہ اس فورم کو پہلے کی طرح فعال بنائیں ہمارے صحافی دوست اختر عباس (ایڈیٹر اردو ڈائجسٹ )راوی ہیں کہ جب قاضی حسین احمد امیر تھے، ان دنوں میاں طفیل محمد کے بیانات تواتر سے اخبارات میں شائع ہورہے تھے، جن میں قاضی صاحب اور جماعت کی قیادت پر تنقید ہوتی ایک نجی محفل میںاختر عباس نے قاضی صاحب سے مخاطب ہو کر کہا کہ کیا یہ بہتر نہیں کہ صرف ایک مدت ہی کے لئے امیر منتخب ہو، ہر پانچ سال کے بعد نیا امیر بنے، اس طرح نئی انرجی جماعت میں شامل ہوتی رہے گی۔
