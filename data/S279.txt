ہارورڈ، آکسفورڈ جیسی درسگاہوں میں جانے کا سپنا۔
دنیا کے نامور مائنڈ ایکسپرٹ اور موٹی ویٹرکنسلٹنٹس جیسے ٹونی بزان، ٹونی رابنس۔
ٹونی رابنس دنیا کا مہنگا ترین موٹی ویٹر ہے جو ایک دن کے سیمینار کے نصف ملین پونڈ یعنی سات ساڑھے سات کروڑروپے لیتا ہے۔
برائن ٹریسی اور ڈینئیل گولڈ مین (اموشنل انٹیلی جنس کے تصور کا بانی) وغیرہ کے ساتھ ایک ہی سٹیج پر سیمینار کرنا، امریکی صدر سے ہاتھ ملانا، اپنی آواز میں ہپناٹک سجیشن دینا اور ان تمام تصورات کو پاکستان میں لے آنا بیس سال پہلے یہ سب سپنے ہی لگتے تھے، ایم اے سائیکالوجی میں پڑھنے والے ایک لوئرمڈل کلاس گھرانے کے لڑکے کے خواب، جس کے کھردرے لہجے، بگڑے تلفظ اور بھرائی ہوئی آواز کا لاہوری لڑکے مذاق اڑاتے کتابیں ہی اس کی سب سے بڑی دوست اور رہنما تھیں... جذبہ بڑھانے، ناممکن کو ممکن کر دکھانے کا حوصلہ پیدا کرنے اور کبھی ہمت نہ ہارنے کا سبق دینے والی کتابیں عارف انیس آگے بڑھتا گیا سول سروس آف پاکستان کا امتحان پاس کر لیا اور پھر زندگی میں تبدیلی آگئی اس دوران اس نے ایک کتاب بھی لکھ لی، '' شاباش! تم کر سکتے ہو ‘‘ کوئی ایک عشرے بعد بہاولنگر کی ایک تحصیل سے تعلق رکھنے والے ایک نوجوان نے عارف انیس کو بتایا کہ میں اپنی زندگی کے بدترین ڈپریشن سے گزر رہا تھا، کسی نے یہ کتاب پڑھنے کو دی، جس نے میرا شکستہ حوصلہ از سرنو تعمیر کر دیا اور میں ڈپریشن سے باہر گیا عارف انیس ملک نے گئی سردیوں کی ایک یخ بستہ شام مجھے یہ بات بتائی، تب گھنگریالے بالوں والاوہی نوجوان محفل میں موجود، چمکتی آنکھوں سے یہ سن رہا اور اثبات میں سر ہلا رہا تھا۔
