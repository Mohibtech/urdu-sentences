اس بار سیاسی بنیادوں پر بلدیاتی انتخابات کرانے کا تجربہ کیا گیا، سیاسی جماعتوں کو پہلی بار موقعہ ملا کہ یونین کونسل کی سطح پر اپنی قوت اور جماعتی نظم وضبط کو تسلیم کرا سکیں، کہیں کہیں ایسا ہوا بھی، لیکن معلو م ہوتا ہے کہ سیاسی جماعتوں کو ابھی اپنی قوت کا خود اندازہ نہیں، ڈرتے جھجکتے انہوں نے کہیں کہیں اپنی اتھارٹی کو منوانے کی کوشش کی، کہیں پر کامیاب ہوئے، بعض جگہوں پر البتہ مقامی امیدوار فتح یاب ہوئے انہوں نے آزاد لڑتے ہوئے جماعتی امیدوار کو شکست سے دوچار کر دیا مسلم لیگ ن کے اندر گروپ بندی کے حوالے سے اہم ترین معرکہ فیصل آباد میں ہوا، جہاں شریف فیملی کے قریبی عزیز اور سابق مئیر چودھری شیر علی نے اپنے وفاقی وزیر بیٹے کے ساتھ کھل کر بغاوت کا اعلان کیا اور پورے شہر میں اپنے گروپ کو زوردار طریقے سے الیکشن لڑایا دلچسپ بات یہ ہے کہ ان میں سے کچھ امیدوار شیر کے نشان پر لڑے تو بعض کے لئے الگ نشان لینا پڑا انتخابی نتائج دلچسپ رہے، چودھری شیر علی اپنے جس بیٹے کو مئیر بنانا چاہتے تھے، وہ ہار گیا، دوسری طرف ان کے سب سے بڑا حریف رانا ثنا اللہ نے جو امیدوار مئیر کے لئے میدان میں اتارا تھا، وہ شیر کے نشان پر بھی الیکشن ہار گیا کالم لکھتے ہوئے دنیا فیصل آباد کے ریزیڈنٹ ایڈیٹر، باخبر ومتحرک صحافی دوست غلام محی الدین سے بات ہوئی، وہ کہنے لگے، '' فیصل آباد میں عام تاثر یہی ہے کہ ووٹروں نے تمام بڑے گروپوں کو سبق سکھایا، لیڈر ہار گئے، مگر ان کے گروپ کے لوگ جیت گئے ‘‘پنجاب میں تین سو سے زیادہ آزاد امیدواروں کا منتخب ہونا ن لیگ کے لئے الارمنگ ہے۔
