اس کا آزاد سا نثری ترجمہ دنیا میگزین کے سینئر ساتھی عبدالحفیظ ظفر نے کیا ہے: '' تم آہستہ آہستہ مر رہے ہو، تم آہستہ آہستہ مر رہے ہو، اگر تم مطالعہ نہیں کرتے، اگر تم زندگی کی آوازوں کو نہیں سنتے اور اگر تم اپنے آپ کی تحسین نہیں کرتے تو(اس کا لامحالہ مفہوم یہ ہے) تم آہستہ آہستہ موت کی وادی میں اتر رہے ہو جب تم اپنی عزت نفس کو قتل کرتے ہو، جب تم دوسروں کو اپنی مدد نہیں کرنے دیتے تو تم آہستہ آہستہ موت کی طرف جا رہے ہو جب تم اپنی عادتوں کے غلام بن جاتے ہو اور روزانہ ایک جیسے راستوں پر چلتے ہو، اگر تم اپنا معمول نہیں توڑتے، اگر تم اپنی حیات کو مختلف رنگوں سے آراستہ نہیں کرتے، اگر تم ان لوگوں سے نہیں بولتے جنہیں نہیں جانتے تو پھر اس کا مطلب ہے کہ تم آہستہ آہستہ موت کی بانہوں میں جا رہے ہو جب تم جذبوں کو محسوس کرنے سے گریز کرتے ہو، ان کے تکلیف دہ پہلوئوں سے بھی اجتناب کرتے ہو، وہ پہلو جن سے تمہاری آنکھیں نمناک ہو کر چمکنے لگتی ہیں اور تمہارا دل تیزی سے دھڑکنا شروع کر دیتا ہے، تو بس سمجھ لو کہ تم آہستہ آہستہ موت کے دروازے کو دستک دے رہے ہو جب تم اپنے پیشے اور اپنی محبت سے مطمئن نہیں ہو اور اس کے باوجود اپنی زندگی کا چلن تبدیل نہیں کرتے، جب تم اس چیز کا خطرہ مول نہیں لیتے جو بے یقینی کے لئے محفوظ خیال کی جاتی ہے، جب تم ایک خواب کے پیچھے نہیں جاتے، جب تم عمر بھر کم از کم ایک دفعہ اپنے آپ کو بھاگ جانے کی اجازت نہیں دیتے، تو اس کے معنی یہ ہوئے کہ تم آہستگی سے موت کا ذائقہ چکھنے جا رہے ہو‘‘ نہایت احترام کے ساتھ عرض ہے کہ آپ یہ نظم پڑھ چکے ہیں، تو اسے ایک بار پھر پڑھیے، کچھ وقت ہو تو انٹرنیٹ سے اس کا انگریزی متن نکال کر پڑھ لیں اگر ممکن ہو تو چند منٹوں کے لئے اپنی مصروفیت کو سائیڈ پر رکھ دیں موبائل فون بند یا اسے خاموشی اوڑھا دیں، آنکھیں بند کر چند لمحوں کے لئے اپنی زندگی کا تصورکریں سوچیں کہ پچھلے چھ ماہ یا ایک سال کے دوران کتنی بار ایسا ہوا کہ آپ نے اپنی معمول کی مصروفیات، مکینیکل انداز میں نمٹاتے صبح شام کے کاموں کے تیزی سے گھومتے دائرے کو توڑنے کی کوشش کی ہے؟
