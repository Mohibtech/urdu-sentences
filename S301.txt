یہ کام اس سے پہلے سوشلزم اور اسلام کے نام پر ہو چکا جو سوشلزم کی مخالفت کرتا تھا، اس کے بارے میں سوشلزم کے حامی سمجھتے تھے کہ وہ استعمارکا ایجنٹ ہے جو اسلامی انقلاب کے نعرے پر تنقید کرتا تھا، اس کے بارے میں یہ کہا جاتا تھا کہ وہ لادین ہے، قطع نظر اس کے کہ وہ کوئی عالم دین ہی کیوں نہ ہو اس ملک کی سیاست اور دانش کا امتحان یہ ہے کہ پاکستان کو اس صورت حال سے کیسے نکا لا جائے اس باب میں میری دو تجاویز ہیں:1 مجیب الرحمن شامی صاحب، الطاف حسن قریشی صاحب، ارشاد احمد عارف صاحب، ہارون الرشید صاحب اور عطاالرحمن صاحب جیسے سینئر اہل صحافت پر مشتمل ایک وفد ترتیب دیا جائے جو عمران خان، وزیراعظم، بلاول بھٹو، سراج الحق، مو لانا فضل الرحمن اوردیگر اہل سیاست سے ملے اور اہل سیاست کے مابین دو امور پر اتفاق رائے پیدا کرے ایک یہ کہ کوئی ایسی سیاسی حکمت عملی اختیار نہیں کی جائے گی جو آئین سے ماورا ہو اور جس کا انجام فساد ہو دوسرا یہ کہ احتساب کا ایک ایسا ادارہ تشکیل دیا جائے گا جو پاناما سمیت کرپشن کی جملہ صورتوں کو ختم کرنے اور الزامات کی چھان بین کے لیے ایک سریع الحرکت لائحہ عمل ترتیب دے گا، جس میں یہ لازم ہوگا کہ 2018ء کے انتخابات سے پہلے پاناما اور قرضوں کی ناجائز معافی سمیت کرپشن کی تمام صورتوں میں دودھ کا دودھ اور پانی کا پانی ہو جائے 2 سیاسی جماعتیں مل بیٹھیں اور اس پر اتفاق رائے کا اعلان کریں کہ وہ آئین سے ماورا کسی تبدیلی کو قبول نہیں کریں گی، چاہے اس کی کوشش کسی سیاسی قوت کی طرف سے ہو یا غیر سیاسی ادارے کی طرف سے کوئی چاہے تو اس سے بہتر تجاویز بھی سامنے لا سکتا ہے۔
